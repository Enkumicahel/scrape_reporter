 
የኢትዮጵያ ዜና አገልግሎትንና የኢትዮጵያ ፕሬስ ድርጅትን ማቋቋሚያ አዋጆች እንደገና ለማሻሻል የቀረቡለትን ሁለት ረቂቅ አዋጆች ፓርላማው መርምሮ ሲያፀደቅ፣ በማሻሻያዎቹ መሠረት የሁለቱም ተቋማት ሠራተኞችና በመንግሥት የሚሾሙላቸው አመራሮች የደመወዝ እርከንና ጥቅማ ጥቅሞችን በተመለከተ የመወሰን ሥልጣኑ የቦርድ አመራሮች እንዲሆን ተደነገገ፡፡
ምክር ቤቱ ሐሙስ ኅዳር 4 ቀን 2012 ዓ.ም. ባካሄደው አራተኛ መደበኛ ስብሰባው፣ የኢትዮጵያ ዜና አገልግሎትንም ሆነ የኢትዮጵያ ፕሬስ ድርጅትን ማቋቋሚያ አዋጆች እንደገና ለማሻሻል የቀረቡለትን ሁለት ረቂቅ አዋጆች፣ በአንድ ዓመት ውስጥ ለሁለተኛ ጊዜ ነው መርምሮ ያፀደቃቸው፡፡
የኢትዮጵያ ዜና አገልግሎት ከ2006 ዓ.ም. ጀምሮ በአዋጅ ሳይሆን በደንብ ሥራውን እስከ 2011 ዓ.ም. ካከናወነ በኋላ፣ በደንብ መሆኑ ቀርቶ በአዋጅ ሆኖ ተጠሪነቱም ለምክር ቤቱ እንዲሆን በሚያዚያ 2011 ዓ.ም. ተወስኖ ነበር፡፡ በዚህም አዋጅ ከተጠሪነቱ በተጨማሪ የሠራተኞች ደመወዝና ጥቅማ ጥቅም በምክር ቤቱ እንዲወሰን ተደንግጎ እንደነበር፣ ረቂቁን ያዘጋጀው የምክር ቤቱ የሕግ፣ ፍትሕና ዴሞክራሲ ጉዳዮች ቋሚ ኮሚቴ በተወካዩ በአቶ አበበ ጎዴቦ አማካይነት አስረድቷል፡፡
ሆኖም አዋጁ ወደ ሥራ በሚገባበት ወቅት ከኢትዮጵያ ዜና አገልግሎት ሠራተኞች ደመወዝና ጥቅማ ጥቅም ጋር በተያያዘ በምክር ቤቱ ደረጃ ውሳኔ ለመስጠት፣ እንዲሁም በቀጣይ ይህን አሠራር ተግባራዊ ለማድረግ ተጨባጭ ችግሮች በማጋጠማቸው ያሉ አማራጮችን በመመልከት፣ የአዋጁን ድንጋጌ ማሻሻያ ተገቢ ሆኖ ተገኝቷል ሲሉ ለምክር ቤቱ አስረድተዋል፡፡
እንደ ዜና አገልግሎት የማሻሻያ አዋጅ የኢትዮጵያ ፕሬስ ድርጅትን እንደገና ለማቋቋም ራሱን የቻለ የማቋቋሚያ ረቂቅ አዋጅ በተናጠል ቀርቦ ውይይት የተደረገበት ቢሆንም፣ እንደ ቀዳሚው ሁሉ የድንጋጌ ማሻሻያ እንደተደረገለትና ተመሳሳይ ማብራሪያ ተሰጥቶታል ብለዋል፡፡
“የድርጅቱ ማቋቋሚያ አዋጅ እንደ ኢትዮጵያ ዜና አገልግሎት ሁሉ ቀደም ሲል የፀደቀ ቢሆንም፣ ምክር ቤቱ የተቋማቱን አመራሮችና ሠራተኞች ደመወዝና ጥቅማ ጥቅም ለመወሰን የሚያስችል አሠራር የሌለው በመሆኑ አዋጁን ማሻሻል አስፈልጓል፤” በማለት አቶ አበበ ገለጻ አድርገዋል፡፡
የምክር ቤቱ አባላት የሁለቱንም ተቋማት ደመወዝና ጥቅማ ጥቅም አወሳሰንን አስመልክቶ መብራራት ይገባቸዋል ያሏቸውን ጥያቄዎች አንስተው፣ ከግማሽ ሰዓት በላይ ክርክር ተደርጎባቸዋል፡፡ 
ድርጅቶቹ ቦርድ ያላቸው በመሆኑ ከምክር ቤቱ ይልቅ ለቦርዶቹ ኃላፊነቱን መስጠትና የተሰጣቸውን ኃላፊነት በአግባቡ እንዲወጡ ክትትልና ቁጥጥር ማድረጉ፣ ከጊዜና ከአዋጭነት አንፃር “ተመራጭ” ተደርጎ መወሰዱንም ነው አቶ አበበ የተናገሩት፡፡
“ሁለቱም የሚዲያ ተቋማት ለአገሪቱ የዴሞክራሲ ሥርዓት ግንባታ እስካሁን ያበረከቱት አስተዋጽኦ እንደተጠበቀ ሆኖ፣ በቀጣይም በሚዲያ ኢንዱስትሪው ውስጥ ያላቸውን ተወዳዳሪነት ለማሳደግ እንዲችሉ አደረጃጀታቸውን፣ እንዲሁም ደመወዝና ጥቅማ ጥቅማቸውን ማሻሻል ያስፈልጋል፤” ሲሉም አክለዋል፡፡
በተለይም የኢትዮጵያ ዜና አገልግሎትን ለማቋቋም ቀደም ሲል የፀደቀው አዋጅ በዋና ሥራ አስፈጻሚና በምክትል ዋና ሥራ አስፈጻሚ ደመወዝና ጥቅማ ጥቅም አወሳሰን ላይ ክፍተት የነበረበት በመሆኑ፣ ይህንን አዋጅ እንዲሻሻል ማድረጉ ችግሩን ይፈታዋል ብለዋል፡፡
ምክር ቤቱም በማሻሻያ ረቂቅ አዋጆቹ ላይ ከተወያየና ከመረመረ በኋላ የፕሬስ ድርጅትን እንደገና ለማቋቋም የቀረበውን ረቂቅ አዋጅ በአሥር ተቃውሞ፣ በአሥር ድምፀ ተዓቅቦና በአብላጫ ድምፅ፣ እንዲሁም ዜና አገልግሎትን እንደገና ለማቋቋም የቀረበውን ረቂቅ አዋጅ በዘጠኝ ተቃውሞ፣ በ12 ድምፀ ተዓቅቦና በአብላጫ ድምፅ የሁለቱም ተቋማት አመራሮችና ሠራተኞች ደመወዝና ጥቅማ ጥቅም በቦርድ እንዲወሰን የሚለውን ረቂቅ አዋጅ አፅድቋል፡፡ 
 
 
ሪፖርተር
ሚዲያና ኮምዩኒኬሽንስ ሴንተር
አዲስ አበባ ኢትዮጵያ
 
 
ጥቅምት 29 ቀን 2012 ዓ.ም. በወልዲያ ዩኒቨርሲቲ በተከሰተውና ወደ ተለያዩ ዩኒቨርሲቲዎች ተዛምቶ ለተማሪዎች ሞት ምክንያት በሆነው ግጭት ላይ ለመመካከር ኅዳር 5 ቀን 2012 ዓ.ም. በሒልተን አዲስ አበባ ተሰብስብው በነበሩ ከፍተኛ አመራሮች መሀል የተገኙት ጠቅላይ ሚኒስትር ዓብይ አህመድ (ዶ/ር) ማስጠንቀቂያ ሰጡ፡፡ የሳይንስና ከፍተኛ ትምህርት ሚኒስቴር ባዘጋጀው ውይይት ላይ የተገኙት ጠቅላይ ሚኒስትሩ፣ ወቅታዊው የዩኒቨርሲቲዎች ሁኔታ በዚህ ከቀጠለ እስከ መዝጋት ድረስ ዕርምጃ ይወሰዳል ብለዋል፡፡
ጠቅላይ ሚኒስትሩ በውይይት መድረኩ ላይ ለተገኙ ለዩኒቨርሲቲዎች አመራሮች፣ ለመከላከያ ከፍተኛ መኰንኖች፣ ለክልሎች ፕሬዚዳንቶች፣ ለብሔራዊ መረጃና ደኅንነት ሹሞችና ለተለያዩ ከፍተኛ የመንግሥት ኃላፊዎች ባስተላለፉት መልዕክት፣ ‹‹ዩኒቨርሲቲዎች የማይረጋጉ ከሆነ እስከ መዝጋት የሚደርስ ዕርምጃ ይወሰዳል፤›› በማለት አስጠንቅቀዋል፡፡
ጥሩ ውጤት አምጥቶ ወደ ተለያዩ ዩኒቨርሲቲዎች የሚገባ የድሃ ልጅ በማያውቀው ጉዳይ የእሳት እራት እየሆነ መሆኑን የጠቆሙት ጠቅላይ ሚኒስትሩ፣ ይኼንን ለማስቆምና ለመከላከል ከሁሉም ጋር ትብብር በማድረግ ከፍተኛ ሥራ እየተከናወነ መሆኑን ተናግረዋል፡፡ ‹‹አሥር ወይም ሃያ ሰው ማግለል ካለብን እናገላለን፡፡ ሁሉም የሚታወክ ከሆነ ግን ዩኒቨርሲቲውን ጭምር የመዝጋት ዕርምጃ እንወስዳለን፤›› በማለት ደጋግመው አስጠንቅቀዋል፡፡
ለመድረኩ የመነሻ ጽሑፍ ያቀረቡት የሳይንስና ከፍተኛ ትምህርት ሚኒስትር ዴኤታ ሳሙኤል ክፍሌ (ዶ/ር) እንደገለጹት፣ በወልዲያ ዩኒቨርሲቲ የሁለት ተማሪዎች ሕልፈትን ተከትሎ ግጭቱ የብሔር መልክ በመያዙ በተለያዩ ዩኒቨርሲቲዎች ግጭቶች ተከስተዋል፡፡ በደምቢዶሎና በደብረ ብርሃን ዩኒቨርሲቲዎች ሕይወት ሲጠፋ የአካል ጉዳትም ደርሷል ብለዋል፡፡
ሚኒስቴር ዴኤታው በየዩኒቨርሲቲዎቹ ለተከሰቱት ችግሮች መንስዔ ካሏቸው ጉዳዮች ውስጥ አንዱ ለሰላም መከበር ይውሉ የነበሩ አደረጃጀቶች መቆማቸው፣ በሌላ በኩል የኢሕአዴግ አደረጃጀቶች ከዩኒቨርሲቲዎች እንዲወጡ ቢደረጉም፣ በየብሔሩ የቋንቋና የባህል ቡድን በማደራጀት ተልዕኮ የሚያስፈጽሙ እንዳሉና እነሱን የሚቃወሙም ጥቃት እንደሚደርስባቸው አመልክተዋል፡፡
በዩኒቨርቲዎች በአሳቻ ቦታ ጥቃት ማድረስ፣ የተወሰኑ ተማሪዎች የግቢ ውስጥ ጩኸት መፍጠር፣ ምግብ ወስዶ አለመመገብና መድፋት፣ ሌሎች እንዳይመገቡ የመከላከል አዝማሚያ መኖሩንም አውስተዋል፡፡
ከዚህ ቀደም በተፈጠሩ ችግሮች በተጠርጣሪዎች ላይ ስለተወሰደ ሕጋዊ ዕርምጃ አለመገለጹ፣ በየአካባቢው ያሉ የሕግ አስከባሪ አካላት የፌዴራል ተቋም ነው አንገባም በማለታቸው ጉዳቱን አብዝቶታል ብለዋል፡፡ በሌላ በኩል መደበኛ ሚዲያዎችን ጨምሮ በማኅበራዊ ሚዲያዎች የተዛቡ ዘገባዎች ጉዳይ ተመልክቷል፡፡ 
በመድረኩ አስተያየታቸውን ከሰጡ የዩኒቨርሲቲ ፕሬዚዳንቶች አንዱ፣ ‹‹የሕግ የበላይነት መከበር አለበት፣ ተፈሪነት ያለው መንግሥት ያስፈልገናል፡፡ እየፈራን ነው፡፡ ልሞት እንደምችል እያሰብኩ ነው የምመራው፤›› ብለው፣ ነገሮች ከሆኑ በኋላ ሳይሆኑ አስቀድሞ ምን ሊፈጠር እንደሚችል መተንበይ ያስፈልጋል ሲሉ አክለዋል፡፡
ሌላው ተናጋሪ በዩኒቨርሲቲዎች ያሉ ፖሊሶች ዩኒቨርሲቲን ለመጠበቅ የሚያስችል ክህሎት የሌላቸው በመሆኑ መሠልጠን ይገባቸዋል ብለዋል፡፡
አንደኛው የዩኒቨርሲቲ አመራር የፀጥታ ኃይሎች ቅንጅት ወሳኝ በመሆኑ በጣም ባጠረ ጊዜ ውስጥ ዕርምጃ መውሰድ አለባቸው ለማለት ያስደፈራቸው፣ የፀጥታ ኃይል ባለበት ያዩት የተማሪ ድብደባን ነው፡፡ ‹‹ትዕዛዝ ከላይ ካልተሰጠ ምንም አናደርግም አሉ፡፡ ማነው ትዕዛዝ የሚሰጠው?›› ሲሉም ጠይቀዋል፡፡ 
በውይይቱ ማጠቃለያም በዩኒቨርሲቲዎች የሚታዩት ችግሮች በአብዛኛው ውጫዊ አጀንዳ ያላቸውና ኢትዮጵያ ውስጥ እየመጣ ያለው ለውጥ መሠረት እንዳይኖረው ለማድረግ ነው ያሉት ጠቅላይ ሚኒስትሩ፣ በዩኒቨርሲቲ ውስጥም ሆነ ውጭ ችግርን መቀስቀስና ማባባስ የሚታይባቸው ሚዲያዎች፣ ሰዎች ባልተገባ መንገድ የአንድን ግለሰብ፣ ቡድን፣ ብሔረሰብ መብቶች ተላልፈው የሚጽፉ ከሆነ በሕግ የሚጠየቁበት መንገድ ይመቻቻል ብለዋል፡፡ በቅርቡ የጥላቻ ንግግር ደንብ ወጥቶ አዋጁ ወደ ፓርላማ ተልኳል ሲሉም አክለዋል፡፡ 
የከተሞች ከንቲባዎች፣ የዞን አስተዳዳሪዎችና የቦርድ አባላት ከዩኒቨርሲቲ ማኅበረሰብ ጋር በመሆን ደኅንነትንና ሰላምን ማረጋገጥ እንደሚገባቸው፣ በተቃርኖ የሚሄዱትን በሕግ መሠረት ከአካባቢ ማራቅ ያስፈልጋል ሲሉም አሳስበዋል፡፡ 
የዩኒቨርሲቲዎችን ሰላምና ፀጥታ ለመጠበቅ ለተማሪዎች ከመታወቂያ ባለፈ፣ እንደ አሻራ ያሉ ቴክኖሎጂዎችን በር ላይ በመትከል ሥርዓቱን ማዘመን ይገባል ብለዋል፡፡
ሁሉም ዩኒቨርሲቲዎች ከክልል አመራሮች ጋር በመሆን ዘርዘር ያለ ግምገማ አካሂደው፣ የደረሱበትን ውሳኔ ለሕዝብ ይፋ ማድረግ እንደሚገባቸውም አስገንዝበዋል፡፡  
 
 
ሪፖርተር
ሚዲያና ኮምዩኒኬሽንስ ሴንተር
አዲስ አበባ ኢትዮጵያ
 
 
ኮሚሽኑ የድጎማና የጋራ ገቢዎች ክፍፍል የሚደረግበትን ቀመር የማዘጋጀት ኃላፊነት ይኖረዋል
በፌዴራል መንግሥት ባለቤትነት በክልሎች ውስጥ የሚዘረጉ የመሠረተ ልማት አውታሮች፣ በክልሎች መካከል የሚኖራቸውን ፍትሐዊ ሥርጭት የሚከታተልና በገለልተኛ ባለሙያዎች የሚዋቀር ኮሚሽን የሚያቋቁም ረቂቅ ሕግ ለፓርላማ ቀረበ።
ረቂቅ ሕጉ እንዲቋቋም የሚጠይቀው ኮሚሽን የመሠረተ ልማቶች ፍትሐዊ ሥርጭትን ተከታትሎ ጉድለቶችንና መስተካከል ይገባቸዋል የሚላቸውን ምክረ ሐሳቦች፣ ለፌዴሬሽን ምክር ቤት አቅርቦ ውሳኔ እንዲሰጥበት እንደሚያደርግ የሕግ ሰነዱ ያመለክታል። 
የሚቋቋመው ተቋም ስያሜ “የፌዴራል ድጎማና የጋራ ገቢዎች ክፍፍል ኮሚሽን” ሲሆን፣ የፌዴራሉ መንግሥት ለክልሎች የሚሰጠውን ዓመታዊ ድጎማ የሚደለደልበት ወይም ለፌዴራሉ መንግሥትና ለክልሎች የጋራ ተብለው በሕገ መንግሥቱ የተመደቡ ገቢዎች በሁለቱ መካከል የሚከፋፈልበትን ቀመር በሚመለከት፣ ተፈላጊውን በጥናት ላይ የተመሠረተ ምክረ ሐሳብ በማዘጋጀት ለፌዴሬሽን ምክር ቤት የማቅረብ ኃላፊነትም ይኖረዋል። 
ረቂቅ አዋጁን ያሰናዳው የፌዴሬሽን ምክር ቤት ረቂቁ እንዲፀድቅለት ለሕዝብ ተወካዮች ምክር ቤት የላከ ሲሆን፣ የሕዝብ ተወካዮች ምክር ቤትም በረቂቅ ሕጉ ይዘት ላይ ሐሙስ ኅዳር 4 ቀን 2012 ዓ.ም. የመጀመሪያ ውይይት ካደረገ በኃላ፣ ለዝርዝር ዕይታ ለሕግ ፍትሕና ዴሞክራሲ ጉዳዮች ቋሚ ኮሚቴ መርቶታል።
ረቂቁ ኮሚሽኑን ከማቋቋም ባለፈም ክልሎች ከፌዴራል መንግሥት የሚያገኙትን የበጀት ድጎማ ዓይነትና የሚከፋፈሉበትን፣ እንዲሁም ክልሎችና የፌዴራል መንግሥት የጋራ ገቢዎች የሚከፋፈሉበትን መርህ እንደ አዲስ የሚወስንና ክፍፍሉ የሚፈጸምበትን ሥነ ሥርዓት የሚያበጅ ነው።
 ረቂቅ የሕግ ማዕቀፉን ያዘጋጀው ጉዳዩን በተመለከተ ሕገ መንግሥታዊ ሥልጣን የተሰጠው የፌዴሬሽን ምክር ቤት ሲሆን፣ የሕግ ማዕቀፉ የመጀመሪያ ረቂቅ ተጠናቆ ከክልል መንግሥታት ጋር ውይይት እየተደረገበት ነው። እስካሁን የፌዴራል መንግሥት የሚመድበውን የድጎማ በጀት ለክልሎች የሚደለድልበትም ሆነ፣ የጋራ ገቢዎች የሚከፋፈሉበት የአሠራር ሥርዓት ወጥነትና ቅንጅት የጎደለው ነበር፡፡ በዚህም ምክንያት በክፍፍሉ ሚዛናዊነትና ውጤታማነት ላይ ከጊዜ ወደ ጊዜ እየተስተዋሉ የመጡ ክፍተቶችን ለመቅረፍ ይቻል ዘንድ መደበኛ የአሠራር ሥርዓት ተግባራዊ ማድረግ አስፈላጊ ሆኖ በመገኘቱ፣ አዲስ የሕግ ማዕቀፍ ለማዘጋጀት መቻሉን የረቂቁ መግቢያ ያመለክታል። 
በተጨማሪም የክፍፍሉ ሒደት የበለጠ ግልጽነት፣ ፍትሐዊነትና ተጠያቂነት ይሰፍንበት ዘንድ ተቋማዊ አደረጃጀት መፍጠር በማስፈለጉ የሕግ ማዕቀፉ እንዲዘጋጅ ምክንያት መሆኑን ያስረዳል። 
በረቂቅ የሕግ ማዕቀፉ መሠረት የፌዴራል መንግሥት ለክልሎች የሚሰጠውን ድጎማ በተመለከተ ሁለት የድጎማ ዓይነቶች ተሰይመዋል። አንደኛው የድጎማ ዓይነት ለጥቅል ዓላማ የሚውል ድጎማ የሚል ስያሜ የተሰጠው ነው፡፡ በዚህ የድጎማ ዓይነት ላይ ምንም ዓይነት ቅድመ ሁኔታ እንደማይቀመጥበትና ክልሎች ከራሳቸው ተጨባጭ ሁኔታ አንፃር ቅድሚያ ለሚሰጧቸው ዓላማዎች የሚያውሉት የበጀት ድጋፍ መሆኑን ሰነዱ ያስረዳል። ጥቅል ድጎማው ለክልሎች የሚከፋፈልበት ቀመር በአሁኑ ወቅት በሥራ ላይ ከሚገኘው የድጎማ ቀመር ጋር ተመሳሳይ ነው። 
በመሆኑም የፌዴራል መንግሥት ለክልሎች የሚመድበው ጥቅል ድጎማ የሚከፋፈለው፣ የክልሎችን የወጪ ፍላጎትና ዕምቅ የገቢ አቅም መሠረት በማድረግ እንደሚሆን በረቂቁ ተመልክቷል። 
የፌዴራል መንግሥት ለክልሎች የሚሰጠው ሁለተኛው የድጎማ ዓይነት ደግሞ፣ የውስን ዓላማ ድጎማ እንደሚሆን ሰነዱ ይገልጻል። ይህ የድጎማ ዓይነት አንድ የተወሰነ ወይም የተገደበ ዓላማን ለማሳካት ታስቦ ለክልሎች የሚሰጥ የበጀት ድጋፍ እንደሆነ ተጠቅሷል።
ውስን ዓላማ ያለው ድጎማ የሚሰጥበት መርህ በረቂቁ ተዘርዝሮ የተቀመጠ ሲሆን፣ የፌዴራል መንግሥት በክልሎች ወሰን ውስጥ ልዩ ትኩረት ሊሰጣቸው ለሚገቡ አገራዊ ፋይዳ ያላቸውን ጉዳዮች ለማስፈጸም፣ በአንድ ክልል የሚሰጥ አገልግሎት በሌላ ክልል ላይ አዎንታዊ ወይም አሉታዊ ተፅዕኖ በማሳደሩ ምክንያት የሚያስከትለውን ወጪ ለማካካስ፣ ለሴቶች እኩል ተጠቃሚነት፣ ለዘላቂ ልማትና የአየር ንብረት ለውጥን ለመቋቋምና የመሠረተ ልማት ክፍተቶችን ለማጥበብ የሚሉት ይገኙበታል።
ይህ ውስን ዓላማ ያለው ድጎማ የሚከፋፈልበትን መርህ ረቂቁ ያስቀመጠ ሲሆን፣ ድጎማው ከመሰጠቱ በፊት ተጠቃሚ ክልሎች ዓላማውን በተመለከተ ከፌዴራል መንግሥት ጋር ስምምነት እንዲፈጽሙ ይጠበቅባቸዋል። 
የሥራ አፈጻጸምና የበጀት አጠቃቀም ውጤታማነት፣ እንዲሁም ግልጽነትና ተጠያቂነት የውስን ዓላማ ድጎማው ማከፋፈያ መርሆዎች ተብለው ከተዘረዘሩት መካከል ዋነኞቹ ናቸው።
ረቂቅ የሕግ ማዕቀፉ የፌዴራል መንግሥት ለክልሎች ስለሚሰጠው የድጎማ ዓይነትና ክፍፍሉ የሚፈጸምባቸውን መርሆች አስመልክቶ ከያዛቸው ድንጋጌዎች በተጨማሪ፣ ክልሎችና የፌዴራል መንግሥት የጋራ ገቢዎቻቸውን የሚከፋፈሉበትን መርህና ሥርዓት የተመለከቱ ድንጋጌዎችንም አካቷል። 
የጋራ ገቢዎቹ አሁን የሚከፋፈሉበት አሠራር የገቢ ዓይነቶቹን መሠረት አድርጎ በሕግ በተቀመጠ የድርሻ ምጣኔ ወይም በመቶኛ የተሰላ ምጣኔ መሆኑ ይታወቃል።
ለአብነት ያህል ክልሎችና የፌዴራል መንግሥት በማዕድን ዘርፍ ላይ በጋራ የሚጥሉትን የሮያሊቲ ክፍያ የሚከፋፈሉት፣ ረጅም ዓመታት ባስቆጠረው የሮያሊቲ ክፍያ ድንጋጌ ባስቀመጠው ምጣኔ መሠረት ነው፡፡ በዚህ መሠረት የፌዴራል መንግሥት 60 በመቶ ድርሻ ሲኖረው፣ ቀሪው 40 በመቶ ደግሞ የማዕድን ሀብቱ የሚገኝበት ክልል ድርሻ ነው። 
አዲስ የተረቀቀው የሕግ ማዕቀፍ የጋራ ገቢዎች ክፍፍል የክልሎችንም ሆነ የፌዴራል መንግሥቱን የወጪ ፍላጎቶችና የገቢ አቅማቸውን ከግምት ውስጥ በማስገባት እንደሚሆን፣ መሠረታዊ መርሆቹም የገቢ ምንጭ፣ የነፍስ ወከፍ እኩልነትና የማመጣጠኛ መርሆዎችን ባማከለ መንገድ እንደሚሆን ያመለክታል።
 
 
ሪፖርተር
ሚዲያና ኮምዩኒኬሽንስ ሴንተር
አዲስ አበባ ኢትዮጵያ
 
 
ከአራት ቢሊዮን ዶላር በላይ ወጪ በኢትዮጵያና በጂቡቲ መንግሥታት መካከል የተፈጥሮ ጋዝ ማስተላለፊያ መስመር ለመዘርጋት የካቲት 2011 ዓ.ም. የተደረገውን ስምምነት ለማፅደቅ ረቂቅ አዋጅ የቀረበለት የሕዝብ ተወካዮች ምክር ቤት፣ የመጀመሪያ ዙር ውይይት በማድረግ ለዝርዝር ዕይታ ወደ ቋሚ ኮሚቴዎች መራው፡፡
ምክር ቤቱ ሐሙስ  ኅዳር 4 ቀን 2012 ዓ.ም. ባካሄደው አራተኛ መደበኛ ስብሰባው፣ የረቂቅ አዋጁን አስፈላጊነት በተመለከተ የመንግሥት ረዳት ተጠሪ ሚኒስትር ዴኤታ መስፍን ቸርነት (አምባሳደር) ማብራሪያ ለአባላቱ አቅርበዋል፡፡ እ.ኤ.አ. ከ1970ዎቹ ጀምሮ የተፈጥሮ ጋዝ መገኘቱ ቢነገርም እስካሁን ድረስ ጥቅም ላይ አለመዋሉን ገልጸዋል፡፡ 
ነገር ግን ባለፈው ዓመት በኢትዮጵያና በጂቡቲ የማዕድንና ነዳጅ ባለሥልጣናት ተፈርሞ ለምክር ቤቱ የቀረበው ስምምነት ፀድቆ ተግባራዊ ቢደረግ፣ የተፈጥሮ ጋዙን ወደ ውጭ በመላክ ለመሸጥ እንደሚያስችል፣ በድሬዳዋ ለመገንባት ለታሰበው የማዳበሪያ ፋብሪካ የተፈጥሮ ጋዝ ግብዓት ማቅረብ እንደሚቻል፣ እንዲሁም ለበርካታ ዜጎች የሥራ ዕድል እንደሚፈጥር አብራርተዋል፡፡
በረቂቅ አዋጁ የስምምነቱን አስፈላጊነት በተመለከተ በቀረበው ማብራሪያ፣ በአገሪቱ ስድስት የነዳጅ አለኝታ አካባቢዎች ተለይተው ፍለጋ እየተካሄደባቸው መሆኑን፣ ከእነዚህ መካከል በኦጋዴን አካባቢ ወደ አሥር ትሪሊዮን ኪዩብ ጫማ  የተፈጥሮ ጋዝና መጠኑ ገና በመለየት ላይ ያለ ፈሳሽ ነዳጅ መገኘቱን፣ ወደ ልማት ለማስገባት የተለያዩ እንቅስቃሴዎች በመደረግ ላይ መሆናቸው ተጠቅሷል፡፡
ምክር ቤቱ በንባብ የቀረበለትን ረቂቅ አዋጅ ካዳመጠ በኋላ ምንም ዓይነት ጥያቄዎች ሳያነሳ በቀጥታ ለዝርዘር ዕይታ በዋናነት ለተፈጥሮ ሀብት፣ መስኖና ኢነርጂ፣ እንዲሁም ለውጭ ግንኙነትና ለሰላም ጉዳዮች ቋሚ ኮሚቴዎች በሙሉ ድምፅ መርቷል፡፡ 
ባለፈው ዓመት ስምምነቱ በተፈረመበት ወቅት ኢትዮጵያ ፖሊጂሲኤል በተባለ የቻይና ኩባንያ አማካይነት ያገኘችውን የተፈጥሮ ጋዝ ለዓለም ገበያ ማቅረብ የሚያስችል የማስተላለፊያ መስመር ዝርጋታ፣ ከአራት ቢሊዮን ዶላር በላይ በሆነ ወጪ ይገነባል መባሉን መዘገባችን ይታወሳል። በኢትዮጵያ በኩል ስምምነቱን የማዕድንና ነዳጅ ሚኒስትሩ ሳሙኤል ሁርካቶ (ዶ/ር) ከጂቡቲ የኢነርጂና የተፈጥሮ ሀብት ሚኒስትር ዮኒስ ጉልዲ መፈራረማቸው አይዘነጋም።
የተፈጥሮ ጋዝ መስመሩ ከኢትዮጵያ ካሉብና ሂላላ እስከ ጂቡቲ ወደብ  ይዘረጋል፡፡ ስምምነቱ በኢትዮጵያና በቻይና ኩባንያ ፖሊጂሲኤል፣ እንዲሁም በጂቡቲና በኩባንያው መካከል ስለሚኖረው የጋራ ጥቅም የተመለከተ የሕግ ማዕቀፍ የተካተተበት መሆኑም ነበር በወቅቱ የተገለጸው፡፡
የመስመር ዝርጋታው 700 ኪሎ ሜትር ርዝመት ሲኖረው ከካሉብና ከሂላላ እስከ ጂቡቲ ድንበር ድረስ በኢትዮጵያ ምድር ላይ ያርፋል። 67 ኪሎ ሜትር የሚሆነው ደግሞ ከጂቡቲ ድንበር እስከ ወደቡ ድረስ የሚሸፍን እንደሚሆን ታውቋል፡፡
 
 
ሪፖርተር
ሚዲያና ኮምዩኒኬሽንስ ሴንተር
አዲስ አበባ ኢትዮጵያ
 
 
ከመሬት፣ ከመሠረተ ልማትና ከፋይናንስ ጋር የተያያዙ ጥያቄዎች ሲነሱ፣ ከባለድርሻ አካላት ጋር ተነጋግሮ መፍትሔ ለመስጠት፣ የአዲስ አበባ ከተማ አስተዳደር የባለሀብቶች ፎረም  የማቋቋሚ መመርያ ማፅደቁ ተጠቆመ፡፡
ፎረሙ መቋቋሙ ባለሀብቶች ውጤታማ ተግባር እንዲያከናውኑ እንደሚያስችላቸው፣ የሚነሱ ጥያቄዎችን በተናጠል ከመመለስ ይልቅ በተደራጀ መንገድ ለማስተናገድና ፍላጎታቸውን በማሟላት አሠራሩን የተሻለ እንደሚያደርገው ተገልጿል፡፡
የአዲስ አበባ ከተማ አስተዳደር ካቢኔ የፎረሙን ማቋቋሚያ መመርያ ኅዳር 3 ቀን 2012 ዓ.ም. ማፅደቁን አስመልክቶ አስተያየታቸውን የሰጡት፣ የአስተዳደሩ ኢንቨስትመንት ኮሚሽን የፕሮጀክት ክትትልና ድጋፍ ዳይሬክተር አቶ ብሩክ እስከዚያ፣ በኮሚሽኑ አቅም ብቻ ከመንቀሳቀስ የባለሀብቶች መደራጀት ጠቃሚ መሆኑን ጠቁመዋል፡፡ 
ፎረሙ ሕገወጥ ኢንቨስትመንትን በማስቀረት ወደ ሕጋዊ መንገድ ለማምጣት አጋዥ እንደሚሆንም አክለዋል፡፡
በፎረሙ በማኅበራዊና በአገልግሎት ዘርፍ የተሰማሩ ባለሀብቶች አባል መሆን እንደሚችሉም ተነግሯል፡፡ ፎረሙ የባለሀብቶችን ችግር ከመቅረፍ ባሻገር ለቴክኖሎጂ ሽግግር ዕድገት፣ የሥራ አጦችን ቁጥር ለመቀነስና የውጭ ምንዛሪ ለማሻሻል ከፍተኛ አስተዋጽኦ እንዳለውም አቶ ብሩክ አስረድተዋል፡፡ 
በአዲስ አበባ ከተማ አስተዳደር የኢንቨስትመንት ኮሚሽን ፈቃድ የወሰዱ ከ48,000 በላይ ባለሀብቶች እንዳሉም ተጠቁሟል፡፡
 
 
ሪፖርተር
ሚዲያና ኮምዩኒኬሽንስ ሴንተር
አዲስ አበባ ኢትዮጵያ
 
 
የመላው ኢትዮጵያ አንድነት ድርጅት (መኢአድ) የቀድሞ ሊቀ መናብርቱ አቶ አበባው መሐሪና በዛብህ ደምሴ (ዶ/ር)፣ ከኢዜማ ጋር ተዋህደናል በማለት ፓርቲውን ለማፍረስ እየተንቀሳቀሱ ነው በማለት ከድርጊታቸው እንዲቆጠቡ አስጠነቀቀ፡፡
መኢአድ ይህን ያሳሰበው ሐሙስ ኅዳር 4 ቀን 2012 ዓ.ም. በዛብህ ደምሴ (ዶ/ር) እና ኢዜማ ተዋህደናል ማለታቸውን አስመልክቶ በሰጠው የተቃውሞ ጋዜጣዊ መግለጫ ወቅት ሲሆን፣ መግለጫውን የሰጡት ደግሞ ሊቀመንበሩ አቶ ማሙሸት አማረና ምክትላቸው አቶ ሙሉጌታ አበበ ናቸው፡፡
ውዝግቡ የተከሰተው የመኢአድ የቀድሞ ሊቀመንበር በዛብህ (ዶ/ር) እና አቶ አበባው ማክሰኞ ኅዳር 2 ቀን 2012 ዓ.ም. በኢዜማ ጽሕፈት ቤት ተገኝተው፣ ከፓርቲው ጋር ውህደት መፈጸማቸውን መግለጻቸውን ተከትሎ ነው፡፡
በዚህ ምክንያት የመኢአድ አመራሮች የቀድሞ ሊቃነ መናብርት ድርጊት ፍጹም ተቀባይነት እንደሌለው በመግለጽ ከዚህ ድርጊታቸው እንዲቀጠቡ ያስታወቀ ሲሆን፣ ከዚህ ድርጊታቸው የማይቆጠቡ ከሆነ ግን በሕጋዊ መንገድ መኢአድ መብቱን እንደሚያስከብር አስታውቋል፡፡
ጉዳዩን ከኢዜማ አመራሮች ጋር በመወያየት ለመፍታት ሞክረው እንደሆን ከሪፖርተር ለቀረበ ጥያቄ፣ ‹‹በፓርቲያችን ላይ የማፍረስ ሴራ እየተካሄደ ነው፡፡ ስለዚህ የሚያስፈልገን መወያየት ሳይሆን ፊት ለፊት መፋለም ነው፡፡ በመሆኑም ይህን ተግባራቸውን እንዲያቆሙ እናደርጋለን እንጂ አንወያይም፤›› ሲሉ አቶ ማሙሸት ምላሻቸውን ሰጥተዋል፡፡
ከዚህ በተጨማሪም ተደረገ የተባለው ውህደት ከመኢአድ ጋር እንደማይገናኝና የግለሰቦች ጉዳይ ብቻ መሆኑን ተገንዝበው አጋርነታቸውን እንዲቀጥሉ ለአባላቱ ጥሪ አስተላልፏል፡፡
መግለጫውን የሰጡት የመኢአድ አመራሮች የፓርቲውን የቀድሞዎቹን ሊቃነ መናብርት በዛብህ ደምሴ (ዶ/ር) እና አቶ አበባው መሐሪን የሕወሓት ተላላኪዎች በማለት ተችቷቸዋል፡፡
ሆኖም እነዚህን ግለሰቦች ሊቃነ መናብርት አድርጋችሁ ስትመርጡ ነበር፡፡ ይህን የምታውቁ ከሆነ ከመጀመርያ ለምን ዕርምጃ አልወሰዳችሁም ተብሎ ከሪፖርተር ለቀረበ ጥያቄ፣ ‹‹በወቅቱ ምንም ዓይነት ዕርምጃ ያልወሰድነው ፓርቲውን ከማፍረስ ለመታደግ ነው፤›› ሲሉ አቶ ሙሉጌታ ምላሽ ሰጥተዋል፡፡
 
 
ሪፖርተር
ሚዲያና ኮምዩኒኬሽንስ ሴንተር
አዲስ አበባ ኢትዮጵያ
 
 
የፌዴራል ፍርድ ቤቶች በተጠረጠሩበት ወንጀል በቁጥጥር ሥር ውለው ምርመራ የሚደረግባቸውንና ክስ የተመሠረተባቸውን ዜጎች፣ በጊዜ ቀጠሮና የዋስትና መብት ከማረጋገጥ አንፃር ልዩ ትኩረት ሰጥተው እንዲሠሩ ማሳሰቢያ ተሰጠ፡፡ 
ማሳሰቢያውን የሰጡት የፌዴራል ጠቅላይ ፍርድ ቤት ፕሬዚዳንት ወ/ሮ መዓዛ አሸናፊ ሲሆኑ፣ ልዩ ትኩረት ሰጥተው እንዲሠሩ ማሳሰቢያው የተሰጣቸው የፌዴራል የመጀመርያ ደረጃ፣ የፌዴራል ከፍተኛና የፌዴራል የጠቅላይ ፍርድ ቤቶች ናቸው፡፡ 
ፕሬዚዳንቷ ከሦስቱ የፌዴራል ፍርድ ቤቶች ጊዜ ቀጠሮ ችሎቶች ዳኞች ጋር ሰሞኑን ባካሄዱት ውይይት፣ በዋስትናና ጊዜ ቀጠሮ አሰጣጥ ላይ ትኩረት አድርገዋል፡፡ በጊዜ ቀጠሮና ሕገ መንግሥታዊ የዋስትና መብት ላይ ሲታዩ የነበሩ ችግሮች ምክንያታዊ ያልሆኑና ተደጋጋሚ ቀጠሮ መስጠት፣ መርማሪ መዝገቦች ስለደረሱበት ሁኔታ ጥብቅ ቁጥጥር አለማድረግና የተጠርጣሪ መብት ጥበቃ ላይ በሚታዩ ክፍተቶች ላይ ውይይት አድርገዋል፡፡ 
በሕገ መንግሥቱ ዋስትና የተሰጣቸውን የተከሰሱ ዜጎች መብትን ለማረጋገጥ ፍርድ ቤቶች በትኩረትና በኃላፊነት ሊሠሩበት የሚገባ መሆኑን የገለጹት ወ/ሮ መዓዛ፣ የጊዜ ቀጠሮና ዋስትና አሰጣጥ ላይም በከፍተኛ ጥንቃቄ እንዲደረግ አሳስበዋል፡፡ መሠረታዊ  የዳኝነት መርሆዎችንም በመከተል የተከሳሾችና የተጠርጣሪዎች መብቶች ሳይሸራረፉ በማስጠበቅ ፍርድ ቤቶቹ (ዳኞቹ) እንዲሠሩ አሳስበዋል፡፡ 
የሕገ መንግሥቱ አንቀጽ 19 (6) በቁጥጥር ሥር የዋሉ ሰዎች በሕግ ተደንግገው በሚገኙ ልዩ ሁኔታዎች ብቻ የዋስትና ጥያቄዎች ካለመፍቀዱ ውጪ፣ ዋስትና መብት መሆኑን ያስረዳል፡፡ ተጨማሪ የጊዜ ቀጠሮም ቢሆን በአንቀጽ 19 (4) ላይ ተደንግጎ እንደሚገኘው፣ ተጨማሪ የምርመራ ጊዜ ሲጠየቅ ‹‹አስፈላጊ በሆነ መጠን ብቻ›› ሊፈቀድ ከሚገባ በስተቀር፣ በተደጋጋሚ እንዲፈቀድ መብት አይሰጥም፡፡   
ተጠርጣሪ ወይም ተከሳሹ ዋስትና ከተከለከለ በወንጀለኛ መቅጫ ሥነ ሥርዓት ሕግ ቁጥር 75 ድንጋጌ መሠረት ይግባኝ ከሚል በስተቀር፣ ዓቃቤ ሕግ ከሙስና ወንጀሎች በስተቀር በዋስትና መብት ላይ ይግባኝ ማለት አይችልም፣ ወይም የሕግ መሠረት የለውም፡፡ 
 
 
ሪፖርተር
ሚዲያና ኮምዩኒኬሽንስ ሴንተር
አዲስ አበባ ኢትዮጵያ
 
 
ኅዳር 10 ቀን 2012 ዓ.ም. ለሚካሄደው የሲዳማ ሕዝበ ውሳኔ ለመምረጥ ይመዘገባሉ ተብሎ ከተገመቱ በላይ መራጮች መመዝገባቸውን፣ የሲዳማ ዞን ዋና አስተዳዳሪ አቶ ደስታ ሌዳሞ ለሪፖርተር አስታወቁ፡፡
የሕዝበ ውሳኔው የመራጮች ምዝገባ ከጥቅምት 27 ቀን 2012 ዓ.ም. ጀምሮ በመካሄድ ላይ የሚገኝ ሲሆን፣ የሚጠናቀቀውም የፊታችን ቅዳሜ ኅዳር 6 ቀን 2012 ዓ.ም. ነው፡፡
‹‹እስካሁን ድረስ [ማክሰኞኅዳር 2 ቀን 2012 ዓ.ም.] የተመዘገቡት መራጮች ቁጥር ከተገመተው በላይ ነው፡፡ ምዝገባው ሲጀመር የምርጫ ቦርድ ግምት በ2007 ዓ.ም. ምርጫ ወቅት በሲዳማ ዞን ከተሳተፉ የአሥር በመቶ ብልጫ እንደሚኖረው ነበር፡፡ ይህም ማለት ወደ 1.7 ሚሊዮን ገደማ ነው፡፡ ነገር ግን እስከ ዛሬ ድረስ ሐዋሳን ጨምሮ የተመዘገቡ መራጮች ሁለት ሚሊዮን ደርሰዋል፤›› ሲሉ ዋና አስተዳዳሪው አስረድተዋል፡፡
የምዝገባው ሒደት ለመጠናቀቅ ከሚቀሩት ቀናት አንፃር የመራጮች ቁጥር ከተገመተው በከፍተኛ ሁኔታ ሊጨምር እንደሚችልም ገልጸዋል፡፡
እየተካሄደ ባለው የመራጮች ምዝገባና የቅስቀሳ ሒደት ያጋጠመ የፀጥታ ችግር እንደሌለ የገለጹት ዋና አስተዳዳሪው፣ በዚሁ ሁኔታ እስከ ምርጫው ዕለትና ከምርጫውም በኋላ ሒደቱ በሰላም እንደሚጠናቀቅ ያላቸውን እምነት ገልጸዋል፡፡
ለሲዳማ ሕዝበ ውሳኔ 15 የማስተባበሪያ ማዕከላት መቋቋማቸውን፣ በአንድ ማዕከልም እንደየ ሁኔታው ከሁለት እስከ ሦስት ወረዳዎች እንዲካተቱ መደረጉን መዘገባችን ይታወሳል፡፡
በዚህም መሠረት 1,692 የመራጮች ምዝገባ ጣቢያዎች የተዘጋጁ ሲሆን፣ በእነዚህ ጣቢያዎች የተለያዩ ሥራዎችን የሚያከናውኑና ሕዝበ ውሳኔውን የሚያስፈጽሙ ስድስት ሺሕ የምርጫ አስፈጻሚዎች ተመድበው ሥራቸውን እያከናወኑ እንደሆነም መዘገቡ የሚታወስ ነው፡፡
በዚህ ሕዝበ ውሳኔ ድምፅ ሰጪዎች ሲዳማ ራሱን ችሎ ክልል ይሁን፣ ወይም ደግሞ የደቡብ ክልል አካል ሆኖ ይቀጥል በሚለው ላይ ድምፅ ይሰጣሉ፡፡ የሲዳማ የክልልነት ጥያቄ በበርካታ ውዝግቦችና ግጭቶች ውስጥ ማለፉ የሚታወስ ሲሆን፣ በተለይ ሐምሌ 11 ቀን 2011 ዓ.ም. ተከስቶ የነበረው ግጭት የበርካታ ዜጎችን ሕይወት መቅጠፉ አይዘነጋም፡፡
 
 
ሪፖርተር
ሚዲያና ኮምዩኒኬሽንስ ሴንተር
አዲስ አበባ ኢትዮጵያ
 
 
የፈቃድ አሰጣጥ ማዕቀፉን በሚደነግገው ሰነድ ላይ ሕዝባዊ ምክክር ተደረገ
መንግሥት የቴሌኮሙዩኔኬሽን ዘርፉን ለውድድር ክፍት ለማድረግ በወሰነው መሠረት፣ ዘርፉን የሚቀላቀሉ ሁለት ኩባንያዎች ለ15 ዓመታት አገልግሎቱን ማቅረብ የሚችሉበት ፈቃድ እንደሚሰጣቸው ታወቀ፡፡ ኩባንያዎቹ በግልጽ ጨረታ የሚገቡበት የሕግ ማዕቀፍ እየተዘጋጀ ነው፡፡ 
የኢትዮጵያ የኮሙዩኒኬሽን ባለሥልጣን ዳይሬክተር ጄኔራል አቶ ባልቻ ሬባ ከገንዘብ ሚኒስቴር ከፍተኛ አማካሪ ብሩክ ታዬ (ዶ/ር) ጋር ማክሰኞ ኅዳር 2 ቀን 2012 ዓ.ም. በሰጡት መግለጫ ይፋ እንዳደረጉት፣ ወደ ኢትዮጵያ ቴሌኮም ዘርፍ እንዲገቡ ፈቃድ የሚሰጣቸው ኦፕሬተሮች ለ15 ዓመታት አገልግሎት መስጠት የሚችሉበት ፈቃድ ይሰጣቸዋል፡፡ የፈቃድ ጊዜው ሲያበቃም እንደ ሁኔታው እየታደሰ እንደሚቀጥል አስታውቀዋል፡፡ 
የኢትዮጵያን የቴሌኮምና የፖስታ አገልግሎቶች ለመቆጣጠር ባለፈው ዓመት በአዋጅ የተቋቋመውና ለጠቅላይ ሚኒስትሩ ተጠሪ የሆነ የኮሙዩኒኬሽን ባለሥልጣን ተመሥርቷል፡፡ በእነዚህ የአገልግሎት መስኮች የሚሰማሩ ኩባንያዎች የሚሰጧቸውን አገልግሎቶች፣ የሚጠቀሙባቸውን መሣሪያዎችና ቁሳቁሶች፣ ገበያውንና የአገልግሎት ዋጋን ወይም ታሪፍን ለመቆጣጠር የተቋቋመው ባለሥልጣኑ፣ ከአምስት ወራት በኋላ ወደ ቴሌኮም ኢንዱስትሪው እንዲገቡ የሚፈቀድላቸው ሁለት ኩባንያዎችን ጨምሮ፣ ዘርፉን ለመቆጣጠር የሚያስችል ሰነድ አዘጋጅቶ ለውይይት አቅርቧል፡፡ 
ከአምስት ወራት በኋላ በሚካሄድና በውድድር ላይ በሚመሠረት ግልጽ ጨረታ ወደ ቴሌኮም አገልግሎት እንዲገቡ የሚደረጉ ኩባንያዎች ፍላጎታቸውን እያሳወቁ እንደሚገኙ ቢታወቅም፣ መንግሥት ከወዲሁ መርጦ የያዛቸው ተጫራቾች እንደሌሉና ጨረታውም በመጪው መጋቢት ወር እንደሚካሄድ ብሩክ (ዶ/ር) አስገንዝበዋል፡፡ የውጭ መገናኛ ብዙኃን እስካሁን ስምንት ኩባንያዎች መመረጣቸውንና ከእነዚህም ውስጥ የመጨረሻዎቹ ተጫራቾች እንደሚለዩ መጻፋቸው ስህተት እንደሆነ ያስታወሱት ብሩክ (ዶ/ር)፣ ይልቁንም ስምንቱ ኩባንያዎች የኢትዮ ቴሌኮምን በከፊል ወደ ግል የማዛወር ሒደት እንዲያማክሩ ጥሪ በተደረገው መሠረት የቀረቡ ስለመሆናቸው አብራርተዋል፡፡ 
የጨረታውን ሒደትና ኩባንያዎቹ ፈቃድ የሚያገኙበትን ጨምሮ የውድድር ሥርዓቱን ለመቆጣጠር የሚረዳ ረቂቅ ሰነድ በድረ ገጽ ይፋ መደረጉን፣ ይህንኑ መነሻ በማድረግም ለአንድ ወር የሚቆይ የሕዝብ ሐሳብ ማሰባሰቢያ ሥራ በድረ ገጽና በሌሎችም መንገዶች እየተካሄደ እንደሚገኝ ተገልጿል፡፡ የመጀመርያው የሕዝብ ምክክር መድረክም ከባለሀብቶችና ከዘርፉ የአገር ውስጥና የውጭ ባለድርሻዎች ጋር ማክሰኞ ኅዳር 2 ቀን 2012 ዓ.ም. በሸራተን አዲስ ተካሂዷል፡፡ በምክክር መድረኩም የገንዘብ ሚኒስትሩ አቶ አህመድ ሺዴ፣ የኢኖቬሽንና ቴክኖሎጂ ሚኒስትሩ ጌታሁን መኩሪያ (ዶ/ር) በኢትዮጵያ እየተካሄደ ስላለው የሪፎርም እንቅስቃሴና በቴሌኮም መስክ እየተደረገ ስለሚገኘው የፕራይቬታይዜሽን ሒደት አብራርተዋል፡፡ 
 
 
ሪፖርተር
ሚዲያና ኮምዩኒኬሽንስ ሴንተር
አዲስ አበባ ኢትዮጵያ
 
 
አምና ከ600 ሚሊዮን ብር በላይ ኪሳራ አስመዝግቦ ነበር 
የመንግሥት የልማት ድርጅቶች ይዞታና አስተዳደር ኤጀንሲ በሥሩ ከሚያስዳድራቸው መካከል በማኑፋክቸሪንግ መስክ ከአምስቱ ድርጅቶች፣ በሩብ በጀት ዓመቱ 41.76 ሚሊዮን ብር ትርፍ በማስመዝገብ አትራፊ ከተባሉ ድርጅቶች የብረታ ብረትና ኢንጂነሪንግ ኮርፖሬሽን (ሜቴክ) ከቀዳሚዎቹ ተርታ እንደተሠለፈ ኤጀንሲው ይፋ ተደረገ፡፡ 
የመንግሥት የልማት ድርጅቶች ይዞታና አስተዳደር ኤጀንሲ ከታክስ በፊት 174 ሚሊዮን ብር ትርፍ አስመዝገበዋል ካላቸው አምስት ተቋማት መካከል፣ ሜቴክ በ42 ሚሊዮን ብር ትርፍ በማስመዝገብና ከፍተኛ አፈጻጸም በማሳየት ሁለተኛው አትራፊ ድርጅት መሆኑን አስታውቋል፡፡ ትልቁን ትርፍ በማስመዝገብ ቀዳሚ የተባለው ብሔራዊ አልኮልና አረቄ ፋሪካ ሲሆን፣ ከ174 ሚሊዮን ብር ትርፍ ውስጥ 89 ሚሊዮን ብር በማትረፍ ከተቀሩት አምስት ድርጅቶች የ30 በመቶውን ድርሻ ወስዷል፡፡ 
ሜቴክ የ24 በመቶ ገደማ የትርፍ ድርሻውን በመያዝ ከብርሃንና ሰላም ማተሚያ ድርጅት፣ ከኬሚካል ኢንዱስትሪ ኮርፖሬሽን፣ ከኢትዮጵያ ፐልፕና ወረቀት አክሲዮን ማኅበር የተሻለ ትርፍ ከታክስ በፊት በማስመዝገብ ሩብ ዓመቱን እንዳጠናቀቀ ተገልጿል፡፡ 
ይሁን እንጂ ሜቴክ በሥሩ በርካታ ተቋማት እንደ መኖራቸው፣ የትኞቹ እንዳተረፉ፣ የትኞቹ እንደከሰሩ፣ በየትኛዎቹ ሥራዎቹ የተጠቀሰውን ትርፍ እንዳስመዘገበ፣ በተለያዩ ፕሮጀክቶችና ኢንቨስትመንቶች፣ እንዲሁም የባንክ ዕዳዎችና ሌሎችም ተከፋይ የዕዳ ጫናዎች በምን አግባብ ታይተውና ተስተናግድው አትራፊ ወደ መሆን ተሸጋገረ ለሚሉት ዝርዝር የሪፖርተር ጥያቄዎች ምላሽ ለማግኘት ከሜቴክ ቀጠሮ ቢሰጥበትም፣ ከልማት ድርጅቶች ይዞታና አስተዳደር ኤጀንሲ የሕዝብ ግንኙነት ዋና ዳይሬክተር አቶ ወንዳፍራሽ አሰፋ ለመገንዘብ እንደተቻለው በዚህ ዓመት ሜቴክ ለማከናወን ካቀዳቸው ሥራዎች ያስመዘገበው ውጤት ነው፡፡ በሥሩ ከሚያስተዳድራቸው በርካታ ተቋማት የተገኘው አጠቃላይ የትርፍ መጠን እንጂ፣ አንዳንዱ ድርጅት ኪሳራ እንዳስመዘገበም አቶ ወንዳፍራሽ አስረድተዋል፡፡ 
ከ13 ያላነሱ ድርጅቶችን በሥሩ የሚያስተዳድረው ሜቴክ፣ ከ70 ቢሊዮን ብር በላይ ዕዳ እንዳለበት መረጃዎች ይጠቁማሉ፡፡ ከዚህ ዕዳ ውስጥ 57 ቢሊዮን ብር በዕዳ መያዙ ቀርቶ ወይም ተሰርዞ ወደ ካፒታል እንዲዞርለት ጥያቄ አቅርቦ ውድቅ እንደተደረገበት መዘገቡ ይታወሳል፡፡ በተቋሙ የተሳሳተ አካሄድ ከ13 ቢሊዮን ብር በላይ ዕዳ እንደተመዘገበበት ለመገናኛ ብዙኃን የሜቴክ ዋና ዳይሬክተር ብርጋዴር ጄነራል አህመድ ሀምዛ መግለጻቸው ተዘግቦ ነበር፡፡ 
ይህንን ዕዳም በ15 ዓመታት ውስጥ ለመክፈል ጥያቄ ማቅረቡን ገልጸው ነበር፡፡ ከዚህ በተጨማሪ በጉምሩክ ኮሚሽን የሚፈለግበት 12 ቢሊዮን ብር ዕዳ እንዲሰረዝለትም ጥያቄ ማቅረቡ ይታወቃል፡፡ ይህ ሁሉ ዕዳ እያለበት በሩብ ዓመቱ የ42 ሚሊዮን ብር ትርፍ ማስመዝገቡ ይፋ ሆኗል፡፡ 
ሜቴክን ጨምሮ አምስቱ የልማት ድርጅቶች በሩብ ዓመቱ በጠቅላላው 2.27 ቢሊዮን ብር የሚያወጡ የፋብሪካ ምርቶችን በማቅረብ፣ የሽያጭ ገቢ ማስመዝገባቸውንም ኤጀንሲው አስታውቋል፡፡ ይህም የዕቅዳቸውን 75.5 በመቶ ሲሆን፣ ለሩብ ዓመቱ የታቀደው የሽያጭ ገቢ መጠን ከሦስት ቢሊዮን ብር በላይ እንደነበር ተጠቅሷል፡፡ በሩብ ዓመቱ ከታክስ በፊት አምስቱ ድርጅቶች ያተርፋሉ ተብሎ የታቀደው መጠን 234 ሚሊዮን ብር ገደማ ነበር፡፡ 
 
 
ሪፖርተር
ሚዲያና ኮምዩኒኬሽንስ ሴንተር
አዲስ አበባ ኢትዮጵያ
 
